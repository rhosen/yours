## অনন্তকাল তুমি আমি মুখোমুখি বসে থাকি না কেন?

তোমার শুনে কাজ নেই জানি। তবুও শোন, আমি ভালো আছি। তবে তোমাকে লেখার অসুখে ধরেছে। তোমার পাশের বাসায় ভাড়া থাকলে খুব চিঠি ঢিল খেলা যেত এখন। তুমি না হয় রাগপত্রই লিখতে আর আমি প্রেমপত্র! 
আজকাল সবুজ লতাপাতা দেখলে তোমার কথা খুব মনে পড়ে। তোমাকে সবুজ পাতার টিপ পরিয়ে দিতে ইচ্ছে করে। ফুল দেখলেও তোমায় মনে পড়ে। ফুল তোমার খুব পছন্দ, তাই না? আমারও পছন্দ। তবে আমার শুধু তুমি ফুল পছন্দ!
মাঝে মাঝে আকাশ দেখে তোমার শাড়ির আঁচল ভেবে ভুল করে ফেলি। নীল শাড়িটা? অবশ্য খুব বেশি রঙ চিনিনা আমি। তোমার জন্য নেইল পলিশ কিনতে গিয়ে সেবারই প্রথম জানলাম যে ম্যাজেন্টা নামেরও রঙ হয়। ভাবলাম এতো বিরল রঙ কেন পছন্দ হতে হবে? সহজ একটা রঙ প্রিয় হলে দোষের কী ছিল? তাহলে আমাকে এতো খুঁজতে হত না। শেষমেশ জানলাম নেইল পলিশ আর পরো না তেমন। আমার ভাল্লাগেনি শুনে। তুমি বদলালে আমার ভাল্লাগে না। 
মেঘ দেখে তোমার খোলা চুলের কথা মনে পড়ে। মেঘ ছোঁয়ার সাধ্য নেই আর তোমার চুল ছোঁয়ারও। হুট করে যদি বা ছুঁয়েও ফেলি, তোমার চুলে কি আর লুকোচুরি খেলা যাবে? না তোমার চুলের সবটুকু সুবাস অক্সিজেনে মিশিয়ে শ্বাস নেয়া যাবে?
তোমাকে দেখেতে ইচ্ছে করে। অনেক, অনেকক্ষণ দেখতে ইচ্ছা করে। এমন হতে পারে না যে তোমার কোন কাজ নেই? কোথাও যাবার নেই?  শুধু আমার সামনে বসে থাকবে চুপচাপ, হতে পারে না? আচ্ছা! অনন্তকাল তুমি আমি মুখোমুখি বসে থাকি না কেন?
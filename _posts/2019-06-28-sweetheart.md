## প্রিয়তমা

প্রিয়তমা!

হঠাৎ সন্ধ্যে বেলা
চুলে চিরুনি দিতে দিতে
তোমার কী মনে হয় না যে
একটা কালো টিপ ছাড়া তোমার কপাল টা বড্ড বেশি খালি খালি লাগছে? 

তোমার কি কখনো মনে হয় না 
একটা আমি ছাড়া তোমাকেও বড্ড বেশি বেমানান লাগছে?
লাল পাড়ের সাদা শাড়ি পরে রাস্তায় বের হলেও না?
তোমার মেঘ কালো চুল 
তোমার চুলের খোঁপা
তাদের কি একটা কাঠগোলাপের অভাব খুব করে অনুভব হয় না?

তোমার কানের দুলেরা কি মন খারাপ করে থাকে না দুষ্ট আঙ্গুলের ছোঁয়া পেয়ে আন্দোলিত না হতে পেরে?
না কি অযত্নে ফেলা রাখা টিপের পাতার মতো
অনুভূতিও ফেলে রাখো?
আমার দেয়া চিঠিটা যেমনি করে ড্রয়ার বন্দি করে রাখো
তেমনি করে আমার জন্য উপচে পরা আবেগও বন্দি রাখতে চাও?